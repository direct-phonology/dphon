已雕已琢還反於樸物之相反復歸於
本循流而下易以至倍風而馳易以逺
兵不豫定無以待敵計不先慮無以應
卒中不方名不章外不圜禍之門直而
不能枉不可與大任方而不能圜不可
與長存慎之於身無曰云云狂夫之言
聖人擇焉能忍耻者安能忍辱者存脣
亡而齒寒河水崩其懷在山毒智者莫
甚於酒留事者莫甚於樂毁亷者莫甚
於色摧剛者反已於弱富在知足貴在
求退先憂事者後樂先慠事者後憂福
在受諫存之所由也㳟敬遜讓精亷無
謗慈仁愛人必受其賞諫之不聽後無
與争舉事不當為百姓謗悔在於妄患
在於先唱