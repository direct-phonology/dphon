大上，下知有之。其次，親譽之。其次，畏之；其次，侮之。信不足，焉有不信。猷乎，其貴言也。成事遂功，而百姓曰我自然也。故大道廢，安有仁義。六親不和，安有孝慈。邦家昏□安有正臣。
埶大象，天下往。往而不害，安平大。樂與餌，過客止。故道□□□□淡呵其無味也。視之不足見，聽之不足聞，而不可既也。
君子居則貴左，用兵則貴右。故曰：兵者，□□□□□□得已而用之。銛襲為上，弗美也。美之，是樂殺人。夫樂□□□□以得志於天下。故吉事上左，喪事上右。是以偏將軍居左，上將軍居右，言以喪禮居之也。故殺□□則以哀悲位之；戰勝，則以喪禮居之。
為之者敗之，執之者失之。聖人無為，故無敗也；無執，故□□□慎終若始，則無敗事矣。人之敗也，恒於其且成也敗之。是以□人欲不欲，不貴難得之貨；學不學，復眾之所過。是以能輔萬物之自然，而弗敢為。